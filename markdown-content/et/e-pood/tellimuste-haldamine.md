---
title: Vaata oma tellimusi
lang: et
section: e-pood
slug: tellimuste-haldamine
original_url: https://www.voog.com/tugi/e-pood/tellimuste-haldamine
updated_at: 2025-08-07T21:25:01Z
word_count: 1190
---
## Vaata oma tellimusi

Tellimusi näed, kui avad menüüst **Pood > Tellimused**. Kui oled [poe seadistamisel](/tugi/e-pood/lisa-saidile-pood) lisanud **Poe teadete e-posti aadressi**, tuleb sulle iga uue tellimuse kohta lisaks ka meilile teade.

![E-poe tellimuste haldusvaade.](https://media.voog.com/0000/0036/2183/photos/Tellimuste_vaade_block.webp "E-poe tellimuste haldusvaade.")

Tellimuste üldvaates näed peamist infot, nagu näha ülaloleval pildil. Iga tellimuse kohta saab sellel kursoriga vajutades detailsemat infot. Seal on eraldi olemas ka **arve-** ja **tarneinfo** tellimuse saatmise andmetega ja **Tellimuse detailid**, kus on kuvatud tellimuse täpsem sisu. Teisisõnu, tellimuse detailvaates saad kogu vajaliku info kliendi tellimuse komplekteerimiseks ja välja saatmiseks.  

![Tellimuse arve- ja tarneinfo tellimuse detailvaates.](https://media.voog.com/0000/0036/2183/photos/arve%20info%20tarneinfo%202023_block.png "Tellimuse arve- ja tarneinfo tellimuse detailvaates.")

## Olemasoleva tellimuse muutmine

Kliendi poolt tehtud tellimustel saad muuta järgnevaid andmeid:  
  

- **Arve info** – ostukorvis sisestatud kontaktandmed; kui tarne kasutab samu ostukorvis sisestatud andmeid, siis siin muudatusi tehes tarne infot ei muudeta;
- **Tarne info** – saad muuta tarneaadressi või pakiautomaadi valikut; muuta ei saa tarneviisi;
- **Märge** – saad lisada või muuta tellimuse märkusi.

  
Tellimuse detailvaates näed iga vastava ploki juures nuppu **Muuda**, millel klõpsates avaneb paremal aken, kus saadki vastavat infot muuta.  

![Kursor tarneviisi valikul tellimuse tarneinfo aknas.](https://media.voog.com/0000/0036/2183/photos/muuda%20tellimust_block.png "Kursor tarneviisi valikul tellimuse tarneinfo aknas.")

## Tellimuse makse olekud

Et oma tellimusi paremini hallata, saad kasutada erinevaid makse olekuid, näitamaks, mis järgus tellimus parajasti on. Pane tähele, et tellimuse makse olek mõjutab ka tellitud toodete [laoseisu](/tugi/e-pood/laohaldus-sinu-veebipoes). Tellimuste paremaks haldamiseks on Voos eristatud makse ja tarne olekud.

- **Maksmata** – klient on tellimuse kinnitanud, aga makset ei ole veel laekunud. See olek on reeglina vajalik ainult arvega tehtud tellimuste jaoks, kuna teiste makseviiside puhul toimub maksmine tellimuse vormistamisega samaaegselt. Kui pangalingiga või krediitkaardiga tehtud tellimus läheb "Maksmata" olekusse, võib põhjuseks olla näiteks tehniline tõrge panga keskkonnast poodi tagasi suunamisel või on klient ostu katkestanud. **Pane tähele, et arvega tasutud tellimusel tuleb oleks käsitsi "Makstud" olekusse muuta, kuna kliendi makse laekub sinu panka ja Vool puudub info makse laekumise kohta.**
- **Makstud** – tellimus on vormistatud ja makstud. **NB! Tellimuse vormistamise järel toode või tooted broneeritakse, sõltumata sellest, kas tellimus on “Maksmata” või “Makstud” olekus.**
- **Ootel** – seda olekut saad valitud tellimustele ise määrata, kui soovid mõne tellimuse märgistada “ootel” olevaks.
- **Tühistatud** – seda olekut saad samuti ise määrata, kui klient on tellimusest loobunud või soovid tellimuse ise tühistada, sest klient on jätnud arve maksmata. Tellimuse tühistamisel broneering samuti tühistatakse ja broneeritud toode muutub uuesti saadavaks.

![Kursor 'Makstud' staatusel tellimuse detailvaates.](https://media.voog.com/0000/0036/2183/photos/Tellimuste_haldamine3_block.jpg "Kursor 'Makstud' staatusel tellimuse detailvaates.")

## Tarne olekud

- **Välja saatmata** – uus tellimus on vaikimisi välja saatmata olekus.
- **Välja saadetud** – kui oled tellimuse kliendi poole teele saatnud, saad tellimuse oleku muuta välja saadetuks. Välja saadetud tellimusel olevate toodete broneering kustub ja tooted arvestatakse laoseisust maha.

![Kursor 'Välja saadetud' valikul tellimuse detailvaates.](https://media.voog.com/0000/0036/2183/photos/Tellimuste_haldamine4_block.jpg "Kursor 'Välja saadetud' valikul tellimuse detailvaates.")

## Tellimuste filtreerimine ja eksport

Tellimuste vaates näed paremal ülanurgas nuppu **Filter** ja selle kõrval paiknevat kolme täpi ikooni.

![Kursor 'Filter' nupul tellimuste haldusvaates.](https://media.voog.com/0000/0036/2183/photos/Tellimuste_filtreerimine_block.webp "Kursor 'Filter' nupul tellimuste haldusvaates.")

**Filter** nupu kaudu on sul võimalik tellimusi filtreerida soovitud parameetrite alusel. Tellimusi saad filtreerida kuupäeva, summa, makse ja tarne oleku alusel või kliendi nime ja e-posti järgi. Veel saad sorteerida arhiveerimata ja arhiveeritud tellimusi. Arhiveerimisest räägime allpool lähemalt…  
  
Korraga võid kasutada ka mitut filtrit – näiteks sorteerida välja kõik makstud ja välja saatmata tellimused, mis jäävad kindlasse ajavahemikku ja on summas vähemalt 20 eurot.  
  
Klõpsates kolme täpi ikoonile, saad tellimused **CSV** või **XLS** formaadis alla laadida. Lisaks saad valida **CSV koos ridadega**, mis tähendab, et iga toode on eraldi real.   
Kui soovid, saad eksportida ka ainult valitud tellimusi, filtreerides sobivad tellimused enne välja või linnutades sellised ära.

## Arhiveeri vanad tellimused

Vanad tellimused saad arhiveerida, nii et neid tellimuste vaates enam vaikimisi ei kuvata.   
  
**Tellimusi kustutada ei saa.** See on sinu enda huvides – võib juhtuda, et sul on vaja üles otsida mõne väga vana tellimuse andmed. Seetõttu saadki nad liigutada arhiivi, kust võid kõik oma tellimused ka tulevikus alati üles leida.

![Kursor 'Arhiveeri' nupul tellimuste haldusvaates valitud tellimuse juures.](https://media.voog.com/0000/0036/2183/photos/Tellimuste_arhiveerimine_block.webp "Kursor 'Arhiveeri' nupul tellimuste haldusvaates valitud tellimuse juures.")

Tellimuse arhiveerimiseks kliki rea lõpus olevale kolmele punktile ja vali **Arhiveeri**.  
Arhiveeritud tellimusi näed, kui filtreerid välja **Arhiveeritud** olekuga tellimused. Arhiivis olevaid tellimusi saad alati ka arhiivist välja tuua – selleks kliki taaskord tellimuse real paiknevale kolmele punktile, kust leiad valiku **Tee aktiivseks**. 

## Tellimuse pakikaart

Kui lülitad sisse automaatse andmevahetuse, siis saad antud tarneviisiga tellimused automaatselt Omniva, DPD või Smartposti infosüsteemi saata ja neile otse Voos **pakikaardid** alla laadida. Tellimuse pakikaardi saad alla laadida tellimuse detailvaates **Trüki pakikaart** nupu kaudu.

![Kursor nupul 'Trüki pakikaart' tellimuse detailvaates.](https://media.voog.com/0000/0036/2183/photos/Tellimuste_haldamine6-1_block.jpg "Kursor nupul 'Trüki pakikaart' tellimuse detailvaates.")

**Pakikaart on toetatud kui:**  
1. Oled seadistanud ja aktiveerinud mõne tarneteenuse pakkuja liidestuse (Omniva, DPD, SmartPosti).  
2. Klient on teinud tellimuse, kus on valinud tarneviisiks Omniva, SmartPosti või DPD.  
3. Tellimusel on täidetud ostja nimi ja telefoni number. Selleks on tarvis ostukorvis märkida **ostja nimi** ja **telefoni väljad kohustuslikuks**. Ostukorvi väljadega seonduvad toimingud asuvad **Pood** > **Seaded** > [Ostukorv vaates](/tugi/e-pood/ostukorvi-valjad#kuidas-ostukorvi-vljasid-nha).  

Pakikaardil märgitakse **paki saatja** nimeks [poe seadetes](/tugi/e-pood/lisa-saidile-pood#poe-seadistamine) sisestatud poe nimi ja **Tagastusaadressiks** kasutatakse poe seadete [Müüja info](/tugi/e-pood/lisa-saidile-pood#poe-seadistamine) aadressivälju.

  
Täpsem info automaatse andmevahetuse kohta ja sellest, kuidas seda aktiveerida [Omnivaga,](https://www.voog.com/tugi/e-pood/automaatne-andmevahetus-omnivaga) [DPD-ga](https://www.voog.com/tugi/e-pood/automaatne-andmevahetus-dpd-ga) ja [SmartPostiga](https://www.voog.com/tugi/e-pood/automaatne-andmevahetus-itellaga).  
  
Pane tähele, et kui oled tellimuse andmeid muutnud, **saad pakikaardi uuesti luua** ja selle uute andmetega alla laadida.  

![Kursor nupul 'Loo pakikaart uuesti' tellimuse detailvaates.](https://media.voog.com/0000/0036/2183/photos/loo%20pakikaart%20uuesti_block.png "Kursor nupul 'Loo pakikaart uuesti' tellimuse detailvaates.")

## Tellimuste mass-haldus

Mass-halduse abil saad muuta mitme tellimuse olekut korraga. Selleks tee linnuke nende tellimuste rea ees, mida korraga muuta soovid ja klõpsa nupul **Muuda**. Kõikide tellimuste valimiseks tee linnuke kasti veeru pealkirjade ees.  

![Kursor 'Muuda' nupul mitme tellimuse korraga haldamiseks.](https://media.voog.com/0000/0036/2183/photos/Tellimuste_masshaldus_block.webp "Kursor 'Muuda' nupul mitme tellimuse korraga haldamiseks.")

Muuta saad järgnevaid tunnuseid:  

- **Makse olek** – makstud, ootel, maksmata või tühistatud;
- **Tarne olek** – välja saatmata või välja saadetud;
- **Tellimuse olek** – arhiveerimata või arhiveeritud.

Veel on võimalik mass-halduse abil laadida korraga alla mitme tellimuse arved ja pakikaardid. Selleks tee linnuke nende tellimuste rea ees, mille arvet või pakikaarti soovid eksportida soovid ja klõpsa kolme täpi ikoonil ning vali **Laadi PDF-arved/pakikaardid alla**.   

![Kursor valikul 'Laadi PDF-arved alla' tellimuste haldusvaates.](https://media.voog.com/0000/0036/2183/photos/Tellimuste_arvete_allalaadimine_block.webp "Kursor valikul 'Laadi PDF-arved alla' tellimuste haldusvaates.")

Pane tähele, et pakikaardid prinditakse ainult nende tellimuste puhul, millel on pakikaart juba genereeritud – nendel tellimustel on tellimuste vaates tarne oleku kõrval veoauto ikoon.
