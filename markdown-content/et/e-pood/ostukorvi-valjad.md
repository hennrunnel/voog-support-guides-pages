---
title: Kuidas ostukorvi väljasid näha?
lang: et
section: e-pood
slug: ostukorvi-valjad
original_url: https://www.voog.com/tugi/e-pood/ostukorvi-valjad
updated_at: 2025-08-07T21:25:01Z
word_count: 426
---
Ostu sooritamiseks peab klient sisestama enda andmed, et kaup kohale jõuaks. Mõnikord on lisaks aadressile ning kontaktandmetele tarvis ka lisainfot, või et klient mõne välja kindlasti ära täidaks. Näiteks võib klient soovida jätta tellimuse juurde lühikese sõnumi. Samuti on oluline, et pakiautomaati saates saaks tellimuse juurde kindlasti kirja kliendi telefoninumber. Selleks, et kõik vajalik kindlasti kaasa saaks, saad enda ostukorvi muuta.  

## Kuidas ostukorvi väljasid näha?

Ostukorvi väljade haldamiseks liigu **Pood** > **Seaded** > **Ostukorv** vaatesse.   
**Ostukorv** vaates näed olemasolevaid väljasid ning saad neid ka vajadusel lisada, muuta või kustutada. Saad vaadata ka ostukorvi eelvaadet, nagu seda näeks sinu klient. Eelvaate nägemiseks klõpsa lehe ülaservas **Eelvaade** ligil. Ostukorvi algseadete taastamiseks vajuta **Lähtesta**.  

![Ostukorvi väljade haldamise menüü.](https://media.voog.com/0000/0036/2183/photos/Ostukorvi_valjade_haldus_block.webp "Ostukorvi väljade haldamise menüü.")

## Kuidas ostukorvi uut välja lisada?

Uue välja lisamiseks vajuta üleval paremal olevat linki **Lisa uus väli**, täida avanenud aknas vajalikud väljad ning klõpsa **Rakenda** nupul.  

![Uue ostukorvi välja lisamise aken.](https://media.voog.com/0000/0036/2183/photos/ostukorv_lisa_vali_EST_block.png "Uue ostukorvi välja lisamise aken.")

## Kuidas välja muuta?

Välja muutmiseks vajuta soovitud väljale ning sulle avaneb seadistuse dialoogiaken. **Tüübi** alt saad valida, milline väli sinu ostukorvi tekib. **Esitus** määrab, kuidas lahtreid sinu ostukorvis näidatakse. Kui valid välja jaoks **eraldi esituse**, siis näidatakse seda alati eraldi real. **Kõrvuti esitusega** võib ühel real kuvada ka kaks välja—see oleneb kliendi ekraani laiusest. Väljade esitust saad kontrollida ka eelvaatest.

## Kuidas välja kustutada?

Kustutada saab ainult neid väljasid, mille oled lisanud sina ise või mõni teine sinu poe haldaja. Süsteemseid välju saab ainult välja lülitada, s.o peita. Lahtri peitmiseks või kustutamiseks on kaks valikut:  

1. Vajuta lahtri taga olevale kolme täpiga ikoonile ning vali **Lülita välja** või **Kustuta**.
2. Kliki lahtri peale ning avanenud dialoogiaknas vajuta all paremal nurgas olevale **silma** või **prügikasti** ikoonile.

## Kuidas väljade järjekorda muuta?

Väljade järjekorra muutmiseks võta hiirega soovitud lahtrist kinni ning liiguta see sobivale positsioonile.

## Kuidas välja kohustuslikuks muuta?

Välja saab kohustuslikuks muuta kahel viisil:  

1. Vajuta lahtri taga olevale kolme täpiga ikoonile ning vali **Märgi kohustuslikuks**.
2. Kliki lahtrile ning tee valik **Kohustuslik väli** aktiivseks.

![Kursor nupul 'Märgi kohustuslikuks' ostukorvi välja halduses.](https://media.voog.com/0000/0036/2183/photos/Ostukorvi_vali_kohustuslikuks_block.webp "Kursor nupul 'Märgi kohustuslikuks' ostukorvi välja halduses.")

## Kuidas välja teise keelde tõlkida?

Välja nimele ning abitekstile tõlke lisamiseks kliki väljale ning vali ülevalt paremalt nurgast keel, millele soovid tõlget lisada. Seejärel lisa tõlked vastavatesse lahritesse.

![Kursor keelevalikul ostukorvi välja haldusmenüüs.](https://media.voog.com/0000/0036/2183/photos/Ostukorvi_valja_tolkimine_block.webp "Kursor keelevalikul ostukorvi välja haldusmenüüs.")

Ära unusta pärast muudatuste tegemist vajutada nuppu **Salvesta**.
