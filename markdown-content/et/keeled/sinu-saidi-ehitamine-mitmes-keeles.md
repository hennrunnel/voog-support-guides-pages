---
title: Kuidas saan enda saidi lehed teise keelde tõlkida?
lang: et
section: keeled
slug: sinu-saidi-ehitamine-mitmes-keeles
original_url: https://www.voog.com/tugi/keeled/sinu-saidi-ehitamine-mitmes-keeles
updated_at: 2025-08-07T21:25:01Z
word_count: 443
---
Selleks, et luua sait uues keeles, vajuta lehekülje päises asetsevas keelemenüüs **+Lisa**nuppu.

![Kursor 'Lisa' nupul lehekülje päisel keelemenüüs.](https://media.voog.com/0000/0036/2183/photos/lisa_uus_keel-1_block.webp "Kursor 'Lisa' nupul lehekülje päisel keelemenüüs.")

Avaneb **Lisa saidile uus keel** aken, kus saad paika panna uue keele üldised sätted.   

![Saidile uue keele lisamise vaade.](https://media.voog.com/0000/0036/2183/photos/lisa_uus_keel_block.webp "Saidile uue keele lisamise vaade.")

Kui eelistad, et sinu saidi külastajad näeksid automaatselt nende geograafilise asukohaga sobivat keelt, jäta sätte **Mis keelt külastaja näeb?** väärtuseks **Asukohapõhine tuvastus**. Kui aga eelistad, et kõik sinu saidi külastajad suunataks praegu loodavale keelele, vali väärtuseks **Alati see keel**.  **Regiooni** määramisega saad valida, millise riigi lippu saidil kuvatakse. Regiooni määramise võimalus oleneb valitud standardkujundusest.  
  

Samuti saad saidile uue keele lisada, kui klõpsad all tööriistaribal **Sisu > Struktuur ja keeled** ja vajutad seejärel üleval menüüs **Lisa keel** nupul — avaneb **Lisa saidile uus keel** aken.

![Kursor 'Lisa keel' nupul saidi struktuuri vaates.](https://media.voog.com/0000/0036/2183/photos/lisa_keel_block.webp "Kursor 'Lisa keel' nupul saidi struktuuri vaates.")

## Kuidas saan enda saidi lehed teise keelde tõlkida?

Kui oled äsja uue keele loonud, võid näha kõiki veel tõlkimata lehti nii peamenüüs kui ka **Sisu > Struktuur ja keeled** vaates hallina. Vajutades **Tõlkimata** lehele suunatakse sind **Lisa uus leht** aknasse, kus saad määrata lehele nime, aadressi ja malli.  
  
Pane tähele, et kõik lehed on erinevates keeltes omavahel seotud. See tähendab, et kui sinu saidi külaline on näiteks eesti keeles blogi lehel ja ta valib soome keele, suunatakse ta edasi soome keelsele blogile. Kui aga soome keeles ei ole blogi loodud, suunatakse ta saidi soomekeelsele esilehele.

## Lehe sisu kopeerimine teise keelde

Kui oled mõnele lehele lisanud galeriid või näiteks suures mõõdus tabelid ja ei soovi neid uues keeles uuesti otsast peale lehele lisada, siis kasuta uues keeles **Kopeeri sisu lehelt** funktsionaalsust.

Kui sul on mõni leht, mida sa teises keeles ei soovi kuvada, siis võid jätta selle **Tõlkimata** staatusesse. **Tõlkimata** staatuses lehte näed ainult sina.

![Kopeeri sisu lehelt valik 'Tõlgi lehekülg' aknas.](https://media.voog.com/0000/0036/2183/photos/tolgi_lehekulg_block.webp "Kopeeri sisu lehelt valik 'Tõlgi lehekülg' aknas.")

## Kuidas saan kustutada saidilt keele, mida ma enam ei vaja?

Kui soovid eemaldada saidilt keelt, sisene **Sisu > Struktuur ja keeled** vaatesse ja klõpsa keele taga olevale prügikasti ikoonile. Kinnita avanevas aknas oma soovi ja oledki edukalt ühe keele saidilt eemaldanud.

**Kui eemaldad keele, eemaldad ühtlasi ka kõik selles keeles lisatud sisu.** Jälgi alati, et saidil oleks olemas vähemalt üks keel, vastasel juhul muutub su see kättesaamatuks.

Juhul, kui oled eemaldanud kogemata enda saidilt ainsa keele, kirjuta meile aadressil [support@voog.com](mailto: support@voog.com) ning aitame su saidi taastada.
